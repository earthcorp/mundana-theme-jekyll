---
layout: post
title: राम की नगरी में दीपोत्सव की तैयारियां शुरू
draft: true
image: images/uploads/deepotsav.jpg
date: 30-10-2020 19:48
categories: "सांस्कृतिक "
tags:
  - दीपोत्सव
description: राम की नगरी में दीपोत्सव की तैयारियां शुरू हो गई है। अवध
  यूनिवर्सिटी को साढ़े पांच लाख दीप जलाने की जिम्मेदारी दी गई है। यूनिवर्सिटी के
  दीपोत्सव कार्यक्रम के नोडल अधिकारी प्रो. शैलेंद्र वर्मा के मुताबिक 6 लाख दीयों
  की सप्लाई के लिए टेंडर निकाल दिया गया है। ई-टेंडर के जरिए इसकी सप्लाई ली
  जाएगी। 11 से 13 नवंबर तक आयोजित होने वाले दीपोत्सव में जलने वाले दीयों के
  स्थलों का चयन हो गया है।
---
राम की नगरी में दीपोत्सव की तैयारियां शुरू हो गई है। अवध यूनिवर्सिटी को साढ़े पांच लाख दीप जलाने की जिम्मेदारी दी गई है। यूनिवर्सिटी के दीपोत्सव कार्यक्रम के नोडल अधिकारी प्रो. शैलेंद्र वर्मा के मुताबिक 6 लाख दीयों की सप्लाई के लिए टेंडर निकाल दिया गया है। ई-टेंडर के जरिए इसकी सप्लाई ली जाएगी। 11 से 13 नवंबर तक आयोजित होने वाले दीपोत्सव में जलने वाले दीयों के स्थलों का चयन हो गया है।
सरयू तट के कुल 24 बड़े घाटों और 4 छोटे घाटों को दीपोत्सव के लिए चयन किया गया है। प्रो. वर्मा ने बताया कि डीएम एके झा के साथ यूनिवर्सिटी की टीम ने इन घाटों का गुरूवार को स्थलीय निरीक्षण किया। साथ ही कोविड की गाइडलाइंस का पालन करते हुए दीयों को सजाने में एक दूसरे के बीच की दूरी भी तय की जा रही है। 28 घाटों पर 6 लाख दीप सजाए जाएंगे। इसमें से साढ़े पांच लाख दीप अवश्य जलाने की व्यवस्था की जा रही है।

#### गिनिज बुक आफ वर्ल्ड रिकॉर्ड के मानक को पूरा करेंगे दीप

प्रो. वर्मा के मुताबिक, एक ही आकार के दीप को बनवाने की योजना है। दीयों का आकार तय किया गया, जिसमें 40 मिली तेल भरने की क्षमता रहेगी। बताया गया गिनिज बुक ऑफ वर्ल्ड रेकॉर्ड के मानक के मुताबिक, दीयों को कम से कम 35 से 40 मिनट तक जलना चाहिए। 40 मिली के तेल भरने से मानक के हिसाब से दीये जलेंगे। पिछले रेकॉर्ड से इसे टैली कर यह मानक तय किया गया है।

#### दीप स्थलों पर बनेंगे राम कथा के चित्र

दीपोत्सव की भव्यता बढ़ाने के लिए इस साल अवध यूनिवर्सिटी टीम चयनित घाटों पर राम कथा के प्रसंगों की आउट लाइन चित्रांकन कर उन पर दीप जलाने की व्यवस्था कर रहा है। इससे ड्रेान से फोटो खीचने पर राम कथा के दृश्य जलते दीप के रूप में दिख सके।

#### 8 हजार छात्रों ने कसी कमर

नोडल अधिकारी के मुताबिक 28 घाटों पर दीपोत्सव को जामा पहनाने में यूनिवर्सिटी डिग्री कॉलेजों व इंटर कॉलेजों के करीब 8 हजार स्टूडेंट्स को लगाया जा रहा है। इसकी सूची फाइनल कर आईडी जारी की जा रही है। जिन स्टूडेंट्स को दीपोत्सव से जोड़ा गया है उनकी आईडी पर प्रशासन, यूनिवर्सिटी व उनकी संस्था के अधिकृत अधिकारी के हस्ताक्षर रहेंगे। ऐसा कोविड गाइडलाइंस के मानकों के तहत सुरक्षा को ध्यान में रख कर तय किया गया है।